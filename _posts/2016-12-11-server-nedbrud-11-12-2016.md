---
title:  "Server nedbrud søndag d. 11/12-2016"
date:   2016-12-11 22:23:00 +0100
---
Søndag eftermiddag blev en af Bekeys underleverandører ramt af et alvorligt netværksnedbrud, som ifølge vores overvågning i en periode på 1,5 timer medførte problemer med at logge på Bekeys applikationer. Vi betragter nedbruddet som alvorligt og beklager den manglende information under udbedringen af problemet.

Med denne mail vil vi give et kort overblik over årsagen og vores tiltag.
Bekeys leverandør af DNS (systemet for opslag af domænenavne) oplevede et netværksnedbrud på trods af at leverandørens datacenter rådede over redundante internetforbindelser. Bekeys interne overvågning opdagede fejlen og alarmerede teknikerne, som tog kontakt til underleverandøren. Leverandørens datacenter var da allerede i gang med at udbedre netværket, og kl. 16:12 besvarede vores servere igen samtlige forespørgsler.

Det er vigtigt for os at understrege, at ingen logs eller andre data er gået tabt under dette nedbrud, og at de fleste berettigede brugere under hele perioden var i stand til at åbne dørene de har adgang til, da Bekeys mobilapplikationer ikke kræver internetforbindelse efter loginhandlingen.

For at forhindre, at situationen fra i eftermiddags gentager sig, retter Bekey omgående sine nødprocedurer, herunder:

* Vi vil snarest skifte til en mere stabil underleverandør
* Vi vil gøre vores DNS infrastruktur lige så redundant som resten af vores driftssetup i Danmark for at undgå, at nedbrud hos én leverandør kan påvirke større dele af vores løsning
* Vi vil oprette en driftsstatusside på et eksternt domæne, som vi meddeler om snarest
* Vi vil gerne etablere en mailingliste og bede jer om at meddele os på drift@bekey.dk, hvilke kontaktpersoner hos jer vi bør informere i tilfælde af akutte problemer

Vi beklager de gener nedbruddet måtte have medført og står selvfølgelig til rådighed ved evt. spørgsmål.